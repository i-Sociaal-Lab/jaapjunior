# Toelichting-Inkoopdocumenten-Wmo

**Toelichting op de**

**inkoopdocumenten**

Individuele voorzieningen

Maatschappelijke ondersteuning

Versiebeheer:

| 1.2 | Oktober 2025 | Ketenbureau | Taal en verbeteringen |
| --- | --- | --- | --- |
| 1.1 | November 2024 | Ketenbureau | Doorvoeren grammaticale wijzigingen en tekstconformiteit met CSJ, wijziging n.a.v. jurisprudentie inzake geschillenbeslechting en nieuw Model Algemene Inkoopvoorwaarden VNG. |
| 1.0 | September 2024 | Ketenbureau | Definitief |

# Inhoudsopgave

[Inhoudsopgave 2](about:blank#inhoudsopgave)

[Inleiding 3](about:blank#inleiding)

[Inkoopdocument 4](about:blank#inkoopdocument)

[Inkopende organisatie 4](about:blank#inkopende-organisatie)

[Beschrijving opdracht 5](about:blank#beschrijving-opdracht)

[Voorwaarden inkoopprocedure 6](about:blank#voorwaarden-inkoopprocedure)

[Gunningscriteria 7](about:blank#gunningscriteria)

[Procedure voor aanmelding en beoordeling 7](about:blank#procedure-voor-aanmelding-en-beoordeling)

# Inleiding

Op 29 november 2024 heeft de Algemene Ledenvergadering van de VNG een contractstandaard vastgesteld voor de inkoop van maatschappelijike ondersteuning.

Deze standaard helpt om de administratie eenvoudiger te maken.

De standaard is gemaakt door een groep met gemeenten en aanbieders van maatschappelijke ondersteuning.

Daarna is de standaard besproken in het hele land en goedgekeurd door de stuurgroep van het Ketenbureau i-Sociaal Domein.

In die stuurgroep zitten vertegenwoordigers van de VNG, het Ministerie van VWS en brancheverenigingen.

Inkopende organisaties (individuele gemeenten of samenwerkingsverbanden van gemeenten) gebruiken de standaard zoals voorgeschreven.

De standaard bestaat uit:

- een overeenkomst (deel 1, 2 en 3);
- een inkoopdocument.

Deze bijlage geeft uitleg bij het inkoopdocument. Het inkoopdocument is een vast onderdeel van de contractstandaard.

# Inkoopdocument

De contractstandaard kent drie varianten van het inkoopdocument:

1. SAS met EMVI: Een inkopende organisatie publiceert een opdracht voor maatschappelijke ondersteuning. Opdrachtnemers doen een offerte. De inkopende organisatie kiest op basis van gunningscriteria met wie de opdrachtgever een overeenkomst sluit.
2. SAS zonder EMVI
    
    De inkopende organisatie publiceert een opdracht voor maatschappelijke ondersteuning. Zij kiest zonder gunningscriteria met de opdrachtgever een overeenkomst sluit.
    
3. Toelatingsprocedure
    
    De inkopende organisatie publiceert een opdracht. Zij sluit als of voor opdrachtgever met elke opdrachtnemer die voldoet aan alle voorwaarden een overeenkomst. Een derde partij bepaalt wie de (individuele) opdracht(en) uitvoert.
    

Als er sprake is van een overheidsopdracht, moet de inkopende organisatie een SAS-procedure gebruiken. Dit staat in artikel 2.38 en 2.39 van de Aanbestedingswet 2012. De SAS-procedure is vormvrij. De eerste twee varianten houden daar rekening mee.

Bij de toelatingsprocedure sluit de inkopende organisatie als of voor opdrachtgever met elke opdrachtnemer een overeenkomst als die aan de voorwaarden voldoet. Nieuwe opdrachtnemers kunnen soms tussentijds toetreden. De inkopende organisatie bepaalt zelf of dat mag, wanneer, en onder welke voorwaarden. Uitsluiten van tussentijdse toetreding na de sluitingsdatum voor aanmelden is ook mogelijk. Bij overheidsopdrachten mag tussentijdse toetreding alleen onder voorwaarden van hoofdstuk 2.5 van de Aanbestedingswet 2012.

Het inkoopdocument heeft een vaste opbouw. Inkopende organisaties mogen die niet veranderen. De tekstblokken zijn voorgeschreven. Inkopende organisaties mogen de inhoud daarvan niet aanpassen. Het document helpt hen om snel en duidelijk hun opdracht op te nemen. Opdrachtnemers die vaker met inkopende organisaties werken, weten zo waar ze de informatie kunnen vinden. Zo blijft er meer tijd, geld en energie over voor de inhoud van de inkoop en minder voor de procedure.

# Inkopende organisatie

Hoofdstuk 1 in alle inkoopdocumenten.

Dit is hoofdstuk 1 in elk inkoopdocument. De inkopende organisatie beschrijft hier wie de procedure uitvoert en eventueel namens welke opdrachtgever zij dat doet. De inkooporganisatie kan zelf de opdrachtgever zijn, maar zij kan ook voor individuele gemeenten de procedure uitvoeren. Dan zijn die individuele gemeenten de opdrachtgevers.

Bij een toelatingsprocedure is er geen aanbestedende dienst, alleen een inkopende organisatie. Hier staat de naam van de inkopende organisatie en het adres. Ook eventuele regelingen zoals een mandaat of opdracht kan de inkopende organisatie hier vermelden, met een link naar de stukken. De inkopende organisatie noemt hier ook de contactpersonen voor de procedure.

Het verbod op contact geldt alleen voor deze procedure, niet voor andere zaken. Neemt een potentiële opdrachtnemer toch contact op? Dan kan de inkopende organisatie deze potentiële opdrachtnemer uitsluiten van de procedure.

Tot slot kan de inkopende organisatie in dit hoofdstuk algemene informatie geven over zichzelf of het algemene inkoopbeleid. Specifieke informatie over het sociaal domein en de inkoop staat in hoofdstuk 2.

# Beschrijving opdracht

Dit is hoofdstuk 2 in elk inkoopdocument.

De inkopende organisatie beschrijft hier het beleid en de doelen van de inkoop. Zij kan haar beleidstheorie, opgaven en doelstellingen toelichten. Ook legt zij uit hoe de inkoop daaraan bijdraagt. De inkopende organisatie kiest zelf hoe breed of concreet zij dit uitwerkt. Wel moet het geheel duidelijk en logisch zijn.

De organisatie kan hier verwijzen naar de Norm voor Opdrachtgeverschap en naar andere documenten of bijlagen.

Verder beschrijft zij de inkoopdoelen per opdracht of perceel.

Als er een marktconsultatie is geweest, dan verwijst zij hier naar die consultatie. Dat mag ook met een link of bijlage.

Daarna beschrijft de inkopende organisatie de voorzieningen die zij wil inkopen. Dit kan per taak, inspanning of output. Zij noemt de waarde en het volume zo realistisch mogelijk. Ook geeft zij aan wat niet onder de opdracht valt. Bij percelen werkt zij dit per perceel uit. Zij noemt ook het aantal opdrachtnemers waarmee zij (per perceel) een overeenkomst wil sluiten.

De inkopende organisatie beschrijft verder hoe cliënten toegang krijgen tot de hulp. Bijvoorbeeld via sociale wijkteams of andere manieren van toeleiding. Als toeleiding onderdeel is van de opdracht, is een verwerkersovereenkomst nodig. Die kan als bijlage bij het inkoopdocument.

De organisatie beschrijft ook hoe zij samenwerkt met opdrachtnemers, hoe zij toezicht houdt en hoe partijen leren van uitvoering. Zij geeft aan hoe ze met aanpalende wetgeving omgaat, zoals de per 1 januari 2025 in werking getreden Wet bevorderen samenwerking en rechtmatige zorg (Wbsrz) en de Wet Bibob. Zij geeft aan wanneer eerst overleg plaatsvindt en wanneer juridische stappen volgen, zoals opschorting of ontbinding.

Daarna beschrijft zij de gekozen bekostigingsvariant: inspanningsgericht, outputgericht of taakgericht.

> Inspanningsgericht:
> 
> 
> De opdrachtnemer levert hulp per tijdseenheid of eenheid.
> 
> De opdrachtgever betaalt per geleverde eenheid.
> 
> **Outputgericht:**
> 
> De opdrachtnemer levert een resultaat per cliënt.
> 
> De opdrachtgever betaalt als het resultaat is geleverd.
> 
> **Taakgericht:**
> 
> De opdrachtnemer levert hulp voor een doelgroep binnen een taak.
> 
> De opdrachtgever betaalt een vast bedrag voor de taak, zonder verantwoording per cliënt.
> 

De inkopende organisatie kan zelf tarieven vaststellen of opdrachtnemers vragen een prijs aan te bieden. Bij EMVI werkt zij de beoordeling daarvan uit in het hoofdstuk Gunningscriteria.

De organisatie beschrijft ook hoe opdrachtnemers declaraties moeten indienen. Dit moet passen bij de gekozen variant en het standaardadministratieprotocol.

Afhankelijk van de variant sluit zij een overeenkomst van opdracht of een raamovereenkomst. Bij een Europese aanbesteding moet zij beschrijven hoe de opdrachtgever individuele opdrachten verstrekt. In een toelatingsprocedure mag zij het aantal opdrachtnemers niet beperken. In een aanbesteding mag dat wel. Een raamovereenkomst die Europees is aanbesteed mag maximaal 48 maanden duren. Een langere looptijd moet zij onderbouwen. Een overeenkomst mag niet voor onbepaalde tijd gelden. De duur moet passend zijn bij de opdracht. De Norm voor verantwoord opdrachtgeverschap raadt aan om minimaal drie jaar te contracteren.

# Voorwaarden inkoopprocedure

Dit is hoofdstuk 3 in elk inkoopdocument.

Bij een toelatingsprocedure is in de standaard aangesloten bij wat gebruikelijk is bij Europese aanbestedingen, zonder het karakter van de procedure te verliezen.

Als de inkopende organisatie (sub)percelen gebruikt, mag zij algemene én specifieke geschiktheidseisen opnemen.

Als inkopende organisatie als financiële geschiktheidseis een verzekeringseis wil stellen, moet deze in lijn zijn met het nieuwe artikel 3.28.2, waar een onderscheid is gemaakt tussen aansprakelijkheid voor micro-organisaties en overige organisaties.

Wil de inkopende organisatie het aantal potentiële opdrachtnemers beperken in een Europese aanbesteding? Dan moet zij selectiecriteria gebruiken. In deze paragraaf werkt zij die selectiecriteria uit, inclusief de maximale score en weging. De selectiecriteria mag zij baseren op geschiktheidseisen, per perceel of algemeen. Bijvoorbeeld: als een geschiktheidseis een referentie vereist, dan moeten alle potentiële opdrachtnemers die referentie hebben. De organisatie kan dan de vijf opdrachtnemers met de best passende referentie selecteren. De beoordeling van de selectiecriteria krijgt uitwerking op de daarvoor aangewezen plek in het inkoopdocument.

De organisatie mag een Bibob-onderzoek uitvoeren tijdens de procedure of uitvoering. Hoe zij dit doet, staat in artikel 1.8 van de contractstandaard. De contractstandaard is als conceptovereenkomst een bijlage bij het inkoopdocument en maakt er integraal deel van uit.

# 

# Gunningscriteria

Dit is alleen hoofdstuk 4 in het inkoopdocument bij SAS met EMVI.

Gebruikt de inkopende organisatie EMVI? Dan beschrijft zij hier de gunningscriteria. Op basis van deze criteria beoordeelt en rangschikt zij de inschrijvingen. De gunningscriteria kunnen zowel kwalitatief als prijsgericht zijn. Alleen op prijs gunnen mag niet. De inkopende organisatie moet wel controleren of de ingediende prijs reëel is, als zij deze niet zelf vaststelt. Voor hulp bij het opstellen van EMVI-criteria kan zij de handreiking van CROW gebruiken. Deze is bedoeld voor bouwprojecten, maar biedt ook hier nuttige tips. De beoordeling van de gunningscriteria werkt de organisatie uit op de daarvoor aangewezen plek in het document.

# 

# Procedure voor aanmelding en beoordeling

Dit is hoofdstuk 5 in het inkoopdocument bij SAS met EMVI. Bij SAS zonder EMVI en bij de toelatingsprocedure is dit hoofdstuk 4.

De inkopende organisatie kan de SAS-procedures op verschillende manieren uitvoeren.

**Drie voorbeeldopties bij SAS met EMVI:**

1. **1EMVI**: De inkopende organisatie vraagt direct om inschrijvingen (met EMVI). Vergelijkbaar met een Europese openbare procedure.
2. **2EMVI**: Eerst vindt selectie plaats, daarna inschrijvingen (met EMVI). Vergelijkbaar met een Europese niet openbare procedure.
3. **3EMVI**: Eerst selectie, dan gesprekken over voorwaarden, daarna inschrijvingen (met EMVI). Vergelijkbaar met een concurrentiegerichte dialoog of mededingingsprocedure met onderhandelingen.

**Vier voorbeeldopties bij SAS zonder EMVI:**

1. **ZEMVI1**: Alle geschikte potentiële opdrachtnemers krijgen een overeenkomst.
2. **ZEMVI2**: Alleen geselecteerde potentiële opdrachtnemers krijgen een overeenkomst.
3. **ZEMVI3**: De inkopende organisatie voert een dialoog met geselecteerde potentiële opdrachtnemers. Daarna kiest zij wie een overeenkomst krijgt.
4. **ZEMVI4**: De organisatie kan een optionele dialoog voeren en kiest dan wie een overeenkomst krijgt voor uitvoering en ontwerp.

De toelatingsprocedure kent één vaste vorm. Het document is daarop afgestemd. Het is wel mogelijk onder voorwaarden een dialoog toe te voegen.

De organisatie mag op deze plaats in het inkoopdocument uitleggen hoe zij gesprekken of een dialoog voert. Zij mag er ook voor kiezen om te verwijzen naar een eigen bijlage waarin dit uitgebreider staat uitgewerkt. Zo’n bijlage heet bij sommige organisaties een *dialoogdocument*.

De tekstblokken in het document passen bij de gekozen procedure. De organisatie kan zelf combinaties maken. Voorgaande zijn voorbeeldopties.

Maakt de organisatie gebruik van selectiecriteria? Dan beschrijft zij hier hoe zij deze beoordeelt.

Wil zij werken met gesprekken of een dialoog? Dan legt zij hier uit hoe zij dat doet.

Hier geldt hetzelfde voor SAS procedures als voor toelatingsprocedures. De organisatie mag in het inkoopdocument uitleggen hoe zij gesprekken of een dialoog voert of verwijzen naar een *dialoogdocument* die als bijlage wordt opgenomen.

> Bij SAS met EMVI
> 
> 
> Afstemmingsgesprekken leiden tot een inschrijving.
> 
> **Bij SAS zonder EMVI of toelating**
> 
> Er zijn geen inschrijvingen. De organisatie beschrijft dan welke stukken nodig zijn om een overeenkomst te sluiten.
> 
> **Bij EMVI**
> 
> De organisatie beschrijft hier ook hoe zij de EMVI-criteria beoordeelt.
> 

De planning publiceert de organisatie op een website of aanbestedingsplatform. Wijzigingen in de planning komen vaak voor. Daarom staat deze niet vast in het document.

**Klachten en geschillen**

De inkopende organisatie maakt het mogelijk om een klacht in te dienen bij de Geschillencommissie Sociaal Domein.

Dat mag alleen als aan de voorwaarden van het reglement is voldaan. De afgewezen potentiële opdrachtnemer mag klachten ook indienen bij de Commissie van Aanbestedingsexperts (niet bij toelatingsprocedure) of een procedure starten bij de rechter.

**Gunningsbeslissing en opschorting**

De opschortingstermijn uit artikel 2.127 van de Aanbestedingswet 2012 geldt niet voor SAS- of toelatingsprocedures. Toch gebruikt de contractstandaard deze termijn wel, voor duidelijkheid en standaardisatie. Een voorlopige selectie- of gunningsbeslissing is geen aanvaarding van een aanbod. De inkopende organisatie selecteert en/of gunt onder opschortende voorwaarden. Gaat binnen 20 kalenderdagen niemand naar de rechter? Dan is de beslissing definitief. Pas als beide partijen een overeenkomst ondertekenen, is het aanbod aanvaard.